---
description: คุณสมบัติของความน่าจะเป็น
---

# \[STA5\] Properties of Probability

## คุณสมบัติของความน่าจะเป็น \(Properties of Probability\)

ความน่าจะเป็นนั้นมีคุณสมบัติคร่าวๆ อยู่ 5 ข้อ นั่นก็คือ:

1. ความน่าจะเป็นของเหตุการณ์ A จะมีค่าเป็น 0 - 1 \($$0\leq P(A)\leq1$$\)
2. ถ้าการทดลองสุ่มมี Sample Space $$S=\{a_1,a_2,\dots,a_n\}$$ จะได้

   $$
   \begin{aligned}
   P(a_1)+P(a_2)+\dots+P(a_n)=&1\\
   P(S)=&1
   \end{aligned}
   $$

3. ความน่าจะเป็นของ $$\varnothing$$ คือ 0
4. ถ้า A และ B เป็นเหตุการณ์ที่เกิดร่วมกันไม่ได้ ความน่าจะเป็นที่เหตุการณ์ A หรือ B จะเกิด คือ $$P(A\cup B)=P(A)+P(B)$$
5. ถ้า $$A_1, A_2, \dots$$ เป็นเหตุการณ์ที่ไม่มีคู่ใดมีผลลัพธ์ร่วมกัน \(Mutually Exclusive เป็นคู่ๆ\) จะได้ว่า $$P(A_1\cup A_2\cup\dots)=P(A_1)+P(A_2)+\dots$$

เดี๋ยวจะอธิบายให้ฟังทีละข้อ

**ข้อที่ 1:** ถ้าเราจำได้จากเรื่องของเหตุการณ์ เราบอกว่า $$A\subset S$$ \(เซตของเหตุการณ์ A จะเป็นซับเซตของ Sample Space\) ใช่มะ?

นั่นแปลว่า $$n(A)\leq n(S)$$ เสมอ

แล้วเมื่อเราเอา $$\frac{n(A)}{n(S)}$$ ก็จะเป็นการเอา "เลขน้อย" หารด้วย "เลขมาก" ทำให้ $$0\leq P(A)\leq1$$ เสมอ

{% hint style="info" %}
**อธิบายเพิ่มเติม:** เนื่องจากจำนวนสมาชิกของเหตุการณ์จะมีช่วงอยู่บน $$[0,n(S)]$$ และจำนวนสมาชิกของ Sample Space มีค่าเป็น $$n(S)$$ จึงสามารถกล่าวได้ว่า $$\frac{0}{n(S)}\leq\frac{n(A)}{n(S)}\leq\frac{n(S)}{n(S)}$$ นั่นก็คือ $$0\leq P(A)\leq1$$
{% endhint %}

**ข้อที่ 2:** ข้อนี้จะแสดงให้เราเห็นสองเรื่อง

1. เรื่องแรกคือ ถ้าเหตุการณ์เป็นเหตุการณ์ที่มีผลลัพธ์**ทั้งหมดเกิดขึ้น** ความน่าจะเป็นที่ได้จะเป็น 1 \(ก็คือ $$P(S)=1$$\) เช่น โยนลูกเต๋าแล้วจะออกหน้าที่มีตัวเลขระหว่าง 1 - 6 ก็ต้องตอบว่าเกิดขึ้นแน่นอน เพราะเลขบนหน้าลูกเต๋ามันคือ 1 - 6 ถูกมะ?
2. เรื่องที่สองคือ ถ้าเอาเหตุการณ์ที่แบ่งไปจาก Sample Space มารวมกัน จะต้องได้ 1 \($$P(a_1)+P(a_2)+\dots+P(a_n)=1$$\) เช่น โยนลูกเต๋า 1 ลูก โอกาสออกแต่ละหน้าก็จะมีโอกาสเป็น $$\frac{1}{6}$$ เท่ากัน พอเราเอาความน่าจะเป็นของแต่ละหน้าตั้งแต่ 1 - 6 มารวมกันก็จะได้ 1 \(ก็คือ $$6\times\frac{1}{6}=1$$\)

**ข้อที่ 3:** อ่ะแน่นอน ความน่าจะเป็นของสิ่งที่จะ**เกิดขึ้นไม่ได้**ก็ต้องเป็น 0

**ข้อที่ 4 และ 5:** สองข้อนี้เหมือนกันเลย แค่เป็นสองตัวกับหลายตัว

แต่ก่อนที่เราจะไปทำความเข้าใจคุณสมบัติสองข้อนี้ เราจะต้องทำความเข้าใจเรื่องหนึ่งก่อน — สมมติว่าเรามี 3 เหตุการณ์ดังนี้:

1. กำหนดเหตุการณ์ A เป็นเหตุการณ์ที่โยนลูกเต๋าได้หน้า 1, 2, 3
2. กำหนดเหตุการณ์ B เป็นเหตุการณ์ที่โยนลูกเต๋าได้หน้า 4, 5, 6
3. กำหนดเหตุการณ์ C เป็นเหตุการณ์ที่โยนลูกเต๋าได้หน้า 1, 3, 5

เราจะเห็นว่า เหตุการณ์ A กับ C เนี่ย สามารถเกิดขึ้นพร้อมกันได้ แต่เหตุการณ์ A กับ B เนี่ย ยังไงก็ไม่มีทางที่จะเกิดขึ้นพร้อมๆ กันได้ \(เพราะแต้มจะเป็นต่ำและสูงพร้อมกันไม่ได้ ถูกมะ?\)

**ดังนั้น:** เราจึงบอกว่า เหตุการณ์ A และ B เป็น **"เหตุการณ์ที่เกิดร่วมกันไม่ได้ \(Mutually Exclusive\)"** ตามชื่อ ตรงตัวเลย

อ่ะกลับมาที่คุณสมบัติ

สมมติเราบอกว่า เราอยากรู้ว่าเหตุการณ์ A กับ B \(ที่ยกตัวอย่างไปตะกี๊\) รวมกันแล้ว จะมีโอกาสเกิดขึ้นได้เท่าไร

ปกติแล้ว เราต้องพิจารณาว่า A กับ B ว่ามีผลลัพธ์อะไรร่วมกันหรือไม่ แล้วเอาความน่าจะเป็นในส่วนที่ทับซ้อนกันมาลบออกจากการบวก \(ซึ่งตรงนี้จะเป็นเรื่องของกฎความน่าจะเป็น เดี๋ยวเราค่อยไปดูกันหลังจากอันนี้\) ซึ่งถ้าหากว่าเหตุการณ์ทั้งสองอย่าง Mutually Exclusive แล้ว นั่นก็แสดงว่า**ไม่มีผลลัพธ์ของเหตุการณ์ทับซ้อนกัน ก็เลยสามารถเอามาบวกกันได้ตรงๆ เลย** \(และสำหรับกรณีที่มีหลายตัวก็จะเป็นเหมือนกัน\) ก็เลยเป็นที่มาของคุณสมบัติข้อนี้นี่เอง

นี่ก็คือคุณสมบัติของความน่าจะเป็นคร่าวๆ 5 ข้อที่ต้องรู้ไว้ เราไปดูเรื่องสุดท้ายของหัวข้อนี้เลยดีกว่านั่นก็คือ…

## กฎความน่าจะเป็น \(Probability Rules\)

{% hint style="info" %}
**กฎที่ 1:** ถ้า $$A$$ กับ $$B$$ เป็นเหตุการณ์ใดๆ ความน่าจะเป็นที่อย่างน้อย 1 เหตุการณ์ใน 2 เหตุการณ์จะเกิดขึ้น คือ

$$
P(A\cup B)=P(A)+P(B)-P(A\cap B)
$$

ในกรณีที่มี 3 เหตุการณ์ เราขยายสูตรได้เป็น

$$
\begin{aligned}
P(A\cup B\cup C)=&\,P(A)+P(B)+P(C)\\
&-P(A\cap B)-P(B\cap C)-P(C\cap A)\\
&+P(A\cap B\cap C)
\end{aligned}
$$
{% endhint %}

เราอาจจะเอ๊? ทำไมสูตรของเรื่องเซตถึงมาอยู่ที่นี่ได้?

ตามที่เราเคยบอกไปว่า "เหตุการณ์" มันก็เป็นเซตๆ หนึ่งเหมือนกัน ดังนั้น เราเลยสามารถเอาการดำเนินการของเซตมาใช้กับความน่าจะเป็นของเหตุการณ์ได้

ทีนี้ สิ่งที่กฎข้อแรกบอกก็คือ เราจะเอาความน่าจะเป็นของสองเหตุการณ์มาบวกกันง่ายๆ ไม่ได้ เพราะถ้าสมมติว่าเหตุการณ์อันหนึ่งนั้นให้ผลลัพธ์บางตัวทับซ้อนกับเหตุการณ์อีกอันหนึ่ง คำตอบที่ได้จะมากเกินความเป็นจริง \(ก็คือมันจะผิดนั่นแหละ\) ดังนั้นเราต้องเอาส่วนที่ทับซ้อนกันออก \(ก็คือตัว $$P(A\cap B)$$ นั่นแหละ\) คำตอบถึงจะถูกต้อง

เดี๋ยวเราลองไปดูโจทย์ที่ใช้สมบัตินี้ดีกว่า…

{% hint style="warning" %}
**ปัญหา 1:** จากการเก็บข้อมูลของร้านขายเครื่องเขียนแห่งหนึ่ง จากลูกค้าทั้งหมด 100% พบว่าลูกค้าจะซื้อดินสอ 70% ซื้อยางลบ 50% ซื้อดินสอและยางลบ 40% จงหาความน่าจะเป็นที่ลูกค้าจะซื้อดินสอ_หรือ_ยางลบ
{% endhint %}

จากปัญหานี้เราจะเจอคำแปลกๆ 2 คำคือคำว่า "และ" กับคำว่า "หรือ" ให้ชวนงง

* **คำว่า "…และ…"**: จะหมายถึง**ต้องมีทั้ง 2 อย่าง** \(ซื้อทั้งดินสอและยางลบไปเป็นแพ็คคู่\)
* **คำว่า "…หรือ…"**: จะหมายถึง**ต้องมีอย่างใดอย่างหนึ่ง**_**และ**_**จะมีทั้งคู่ก็ได้** \(ดินสออย่างเดียว ยางลบอย่างเดียว หรือทั้งคู่ก็ได้\)

{% hint style="danger" %}
**ข้อควรระวัง:** คำว่า "…หรือ…" อาจจะหมายถึงกรณีเฉพาะของอย่างใดอย่างหนึ่ง \(แบบไม่เอาคู่\) ก็ได้ ในกรณีนั้นอาจจะมีการใช้คำอื่นๆ เข้ามาประกอบคำว่า "หรือ" เช่น ใช้เป็นคำว่า "_…หรือ…อย่างใดอย่างหนึ่ง_" — โดยทั่วไปแล้ว ถ้าไม่มีคำแปลกๆ อยู่ ก็ให้สรุปไปเลยว่าเป็นแบบ "อย่างใดอย่างหนึ่งและทั้งคู่รวมกันด้วย"
{% endhint %}

หลายๆ คนก็น่าจะแบบ

"ก็ดินสอ 70% ยางลบ 50% ไง? ก็จะต้องตอบว่า 50% + 70% = … เอ๊ะ!?"

ใช่แล้ว การที่บอกว่าซื้อดินสอ 70% **ไม่ได้หมายความว่า 70% นี้จะเป็นดินสออย่างเดียว** อาจจะรวมยอดที่มียางลบอยู่ด้วยก็ได้ \(แต่เพราะว่ามันมีดินสอไง ก็เลยนับด้วย\)

ดังนั้น ข้อนี้จึงต้องเอา "ดินสอ + ยางลบ - ดินสอและยางลบ \(เอาส่วนเกินจากการบวกออก\)" ก็จะได้คำตอบที่ถูกต้อง

นั่นคือ 70% + 50% - 40% = 80% หรือก็คือลูกค้าจะซื้อดินสอหรือยางลบด้วยความน่าจะเป็น 0.8

**ดังนั้น:** ความน่าจะเป็นที่ลูกค้าจะซื้อดินสอหรือยางลบคือ 0.8

{% hint style="success" %}
**หมายเหตุ:** ความน่าจะเป็นจะเป็นเลขจำนวนจริงระหว่าง 0 - 1 แต่เราสามารถเขียนเป็นเปอร์เซ็นต์ก็ได้โดยการนำ "ความน่าจะเป็น × 100"
{% endhint %}

จากโจทย์ข้างต้น ก็น่าจะช่วยให้กระจ่างเรื่องกฎแรกแล้วเนอะ ทั้งนี้ในกรณีแบบ 3 ตัว หรือหลายๆ ตัวก็จะเหมือนๆ กัน สามารถอ้างอิงจากสูตรของเรื่องการรวมเซตได้เลย 👍

เราไปดูอีกกฎที่สำคัญกันดีกว่า นั่นก็คือ…

{% hint style="info" %}
**กฎที่ 2:** ถ้า $$A$$ เป็นเหตุการณ์ใดๆ ความน่าจะเป็นที่เหตุการณ์ $$A$$ จะไม่เกิดขึ้น คือ

$$
P(A')=1-P(A)
$$
{% endhint %}

กฎข้อนี้ ไม่ต้องอธิบายมาก ง่ายๆ เลยคือ **"สิ่งที่จะไม่เกิด = 1 - สิ่งที่จะเกิด"** — เช่น

{% hint style="warning" %}
**ปัญหา 1:** เหรียญถ่วงน้ำหนัก 1 เหรียญมีโอกาสออกหัวด้วยความน่าจะเป็น 0.4 จงหาว่าเหรียญถ่วงน้ำหนักนี้จะออกก้อยด้วยความน่าจะเป็นเท่าไร\*\*
{% endhint %}

คือเรารู้ไงว่าเหรียญมันมีแค่ 2 หน้าถูกมะ เราเลยบอกได้ว่า "เฮ้ย เมื่อโยนเหรียญถ่วงน้ำหนักนี้แล้วมันจะออกก้อยด้วยความน่าจะเป็น '1 - หัว'"

นั่นก็คือ 1 - 0.4 = 0.6 นั่นเอง

**ดังนั้น:** เหรียญถ่วงน้ำหนักนี้จะออกก้อยด้วยความน่าจะเป็น 0.6

ตรงไปตรงมาและเข้าใจง่ายใช่มะข้อนี้ 😄 ตอนนี้ก็จบเรื่องความน่าจะเป็น_เบื้องต้น_กันแล้ว เดี๋ยวเราไปดูสรุปกันตามเช่นเคยดีกว่า

## สรุปเนื้อหา

* คุณสมบัติ
  1. ความน่าจะเป็นจะเป็นเลข 0-1 \($$P\in[0,1]$$\)
  2. ความน่าจะเป็นในแต่ละเหตุการณ์รวมกันจะได้ 1 \($$\sum_nP(a_n)=P(S)=1$$\)
  3. ความน่าจะเป็นของเซตว่างคือ 0 \($$P(\varnothing)=0$$\)
  4. $$A\cap B\in\varnothing\rightarrow P(A\cup B)=P(A)+P(B)$$ \($$A\cap B\in\varnothing$$ เรียกว่า Mutually Exclusive\)
* กฎ
  1. $$P(A\cup B)=P(A)+P(B)-P(A\cap B)$$ ท่องว่า **"นอก - ใน"**
  2. $$P(A')=1-P(A)$$

ใน EP นี้เราก็ได้เรียนรู้วิธีการหาความน่าจะเป็นแบบคร่าวๆ ง่ายๆ กันไปแล้วเนอะ ในคราวหน้าเราจะมาพูดถึง "ความน่าจะเป็นแบบมีเงื่อนไข" และวิธีการคำนวณกัน อย่าลืมติดตามกันด้วยน้า สวัสดีครับ 🥰

